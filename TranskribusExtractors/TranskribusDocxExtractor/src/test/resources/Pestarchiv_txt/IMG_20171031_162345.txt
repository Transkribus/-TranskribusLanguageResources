Wolgeborn, edl, gestrenng, hochgelert vnd vest, gnedig vnnd gebietennd herrn, 
e. G. haben mir ainen beuelch, dessen datum den 7 tag diß monats Julj, sambt zwayen puncten, was vnnder annderm denselben der irh Dht. meinen gnedigisten herrn perckhrichter zu Clausen, Casper Troyer, der schmelzer, holzknecht, koller vnnd arbaiter seiner perckhgerichts verwaltung schulden halben, darein sy, weil alle pfennwert vnnd menschliche narung in hochem tax vnnd hart zu bekhomen sein, gewaxen auch vonwegen belegung aines neuen, ganng vnd paws, damit sich khonnftig die lehenheyer (?) desto pesser zuuerhalten haben zuegeschriben, zuegesandt vnnd daneben gnedigelich auferlegt vnnd beuolchen, das e. G ich hierüber meinen bericht vnnd guetbedunckhen neben wider übersendung des einschluß zuekhomen lassen solle.
Hierauf fueg e G. ich gehorsamlich zuuernemmen, das vber wenig tagen hernach, als von denselben mir angedeuter beuelch vberanntwurt worden, von irer fr. Dhth. verweser zu Clausen, Joachim Weitgasser mir ain supplication an e. G. lautend zuekhomen, so denselben auf sein begern ich hiemit verwart zuesende.
Darynnen bericht e. G. er vnnder annderm auch gehorsamlich, was mit dergleichen arbaitern, so den wierten schuldig worden, mit arrestation vnd in annder weeg fürgenomen wirdet, dieweil dann bei der langgewerten vnnd noch voraugenhabenden teuerung zu Claussen die schmelzer, holzkhnecht, koller vnnd dergleichen arbeter, wellche sonnst nicht haben, von hie, wie man dieselben bekhomen mügen, mit  vncosten hinein gebracht
