welle mit ernennten sämern, so das pesserung vnnd hülfgelt noch nit empfanngen, alles ernnsts verschaffen, das sy die fuern verrichten vnd denselben ain bemegen/beniegen (?) thain des versehen, er herr lanndtrichter werde es seinem selbs erpieten nach verrichten, das an gemelter ärztfuer khain mangl erscheinen werdet.
Ermelter herr lanndtrichter hat auch gegen vnns dienern vermeldt, so ime durch die herrn der regierung oder camer vmb bericht gemelter sämer beschaffenhait zuegeschriben wurd, wolt er denselben bericht machen, das er den sämern nit zu guetem geraichen soll.
Gedachter herr lanndtrichter ist den 15 Junj von Sterzingen auf Pozen geriten, aber seinem vermelden nach werde er in wenigen tagen widerumb haimb zu haus khomen. Welle wir diener an vnnterlaß wegen der Sämer bei ime anhalten vnnd soll e. V. verrer verrichtung fürderlicher bericht darüber zuegeschriben werden, das vorgemelter Lienhart Veit in seiner supplication fürbringt, es sey ime die Schneeperger ärztfuer vnmüglichen zuuerpringen oder zuuerrichten, aus vrsachen er hab sein guet an ferten verkhaufft, zum anndern hab er ain leibschaden empfanngen vnnd müg die fuer durch in nit verricht, sonnder durch frembdt knecht beschechen.
Hierauf hab ich mich mit der Herrn Fuggerischen verweser, alhie Hannsen Steyerer, vnnderröt vnd befunden, das gemelter Lienhardt Veit von seiner fuer vnd dem glüb, so er dem herrn lanntrichter gethon, nit ledig zulassen ist, dann seine ausreden vnd fürgeben nit alle stat haben, das er sein guet, so er zu reiss (so nachent bei Sterzingen ligt) gehabt, ist der Schneeperger ärztfuer nicht diennstlichen, das er Veit ain leibschaden laider empfanngen, welliches nit guet, mag im sollcher woll so pald auf den lanndt als am schneeperg beschehen, das er vermelt, er müeß den sämer khnechten große leen geben, so doch die Schneeperger ärzt fuer in acht oder neün wochen verricht wierdet, so sein auch alzeit sämer knecht in zimblichen lon zubekhomen. 
Daneben khan er Veit selbs alle tag in Ridnaun zu den roßen sehen, weeg vnd mitl fürnemen, das gedachte fuer zum pesten verricht werde. Damit ist ermelter Veit noch ain starcher man vnd seines Alters vngeuer bei 50 jarn, aber vermain gedachter Veit sey zum wenigisten diser fuer nit zuerlassen, dann so er mit seinem fürgeben erlassen würde ,werden die anndern sämer auch vmb erlassung gemelter fuern vrsach fürwennden, so ist gemelter Veit nit so arm vnd bedürfftig (Got zum (?) Imß (?)) wie er fürgibt.

An Hannsen Gebharten 

