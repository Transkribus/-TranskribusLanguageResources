Wolgeborn, edl, gestrenng, hochgelert, vest, gnedig vnd gebietundt herrn etc., 
e. G. füegen wier in gehorsam ann, das wier negst verschinen 91 jars durch sondere schickhung göttlicher gnaden an dreyen orthen ain perckhwerch nit weit von Clausen, das erst vnndter Rumppay am Thinenpach, so ain schener khupfer kys vnd reich an kupfer bricht, bei Sannt Nicläs genanndt, das annder bei Sannt Leonhart in Schrofen ein bley vnd silber ärzt, das dritt vnndter Villannderer alben, genennt bey Sannt Johannes im Zargen bach, auch ain pley vnnd silber ärz, von denen allen dreyen etliche stuef hiebeyligennt vnnd auch an yedtwedern orth etliche grueben gerechtigkhaiten, alda von der fr. Dt. etc. perckhrichter zu Clausen, Casparn Throyer der gepür empfanngen, daselbst auch an den zwayen orthen kupfer vnnd bley ärzt, ain annzall gehaut vnd zu kauffmans guet gemacht, vnnd zu der fr. Dt. hütwerch zu Clausen zum tail geanntwurt, auch den perckhwerchs verweser alda, Joachim Weitgasser, innamen hogsternenter fr. Dt. etc zukhauffen antragen, vnd noch vorhabenns, der fr. D.t etc. vor menigelichen sollich vnnser erobert ärzt vmb ainen gepürlichen pfenning vnd khauff, weil es zu disen ir Drht. hütwerch zu Clausen gelegenlich zubringen, vnd zu anntwurten kheuflichen eruolgen zulassen. 
Damit wier aber auch dis erst erfunden neu perckhwerch vnnd gottes gab sonnderlichen zu befirderung
