Verrer gnädigen herrn, so haben wir zu unntrist an der grenz siben lehennschafftn neben und aneinannder funnden, den man das wasser heben mues, hat yede lehnschafft drey klafter und möchtn yez noch zwo oder drey hingelassen werden, auf den sechs lehenschaffn ist wol daumellen dickh gut ärz und auf der sibenntn halb klafffter dickh, das warlich ain schöne gozgab ist. 
Es sinnt auch vier lehenschafftn heroben, die nit in dem wasser sinnt, so paut man nit mer dann ain veldort auf dem rechtn sannt Elisabetn tagstollen, das hat ain schöne spur, dann gar heroben nit weit vom tag zu sannt Elisabetn farn sy mit ainem ort hinab, gegen sannt Anna, ainen durchslag zumachen, das sy möchtn die grueben zueinannder schlagn, damit zwayer grueben mass, auf ainen stolln furpracht wird möchte, sonnst paut man bey sannt anna nicht.

Nun als wir das alles wie obsteet besehen haben, wir unns mit dem perckhmaister vnnderret und befynnden, das er yez 15 oder sechzehen wasserheber wirt mugen abstellen, dieweil das wasser yez winnterzaitn allennthalben klain ist, aber hinaus so das wasser überall mer vnd grösser wirt, so mues man wider zuelegen souil die notturfft eruordern wiert.

Demnach genadigen herrn, damit solhe grosse uncost geringert vnd ains tails furkomen wurde, wär vnnser guetbedunngkhn, e. Gn. heten nach Hannsen Swaiger, so di gloggen zu Swaz vber den schacht gemacht hat, geen schwaz, oder wo der nit bey lannd oder anhaim wär, vmb den so das werch zu Swaz unnterhalt schickhen, und ime etwo zween verständig perckhmänner zueschaffen, die solhes wasserhebm zu Klausn, auch die ort, do solh werch hingesezt, vnd wie das am gelegenlichistn und bestänndigistn gemacht solt werden, besichtn, wie man ain gloggn vnd schwingen der ennde (als wir achtn das wol sein mug) als zu Swaz richtn möchte, so wurden die ror erweitert, dardurch mer wasser als yez beschicht gehebt, auch etlich wasserheber erspart möchte werden, dann ain ror zu Swaz vil mer wassert tregt dann ain ror zu Klausn, wiewol erstlich ain costung vber das zueweytn vnd anrichtn des werchs geen wurd, aber wie wirs gesehen haben, so wurde es solhe costung in klainer zeit durch abstellung der personen, die man dann wie obsteet mit ainer grossn und schwärn besöldung (sol das wieuor her beschehen bleiben) erhalten mues, herwiderbringen. 

Solhes alles haben wir e. G.n nit verhaltn, sonnder hiemit in vnndertäniger gehorsam berichten wellen, e. Gn. vndertänig pittund vnns allzeit in genaden beuolhen haben 
Datum am Sambstag Conceptionis Marie anno etc iiii [sic!] xxvi 
E. Gn.
Vnndertänige Sigmund Schönperger, perckhrichter zu Sterzing, vnd Larennz Grueber perkhrichter zu Clausen 

