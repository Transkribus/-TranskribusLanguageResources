Wolgeborn, edl, gestreng, hochgelert, vest, genädig vnd gepietund herrn vnnser vndertänig dienst, sinnt eurn gnaden in willigem gehorsam berait. 
als vnns durch e. Gn. in namen f. f. Dt., vnnsers genedigisten herrn, ain schrifftlicher beuelh zuegesannt, darynn mit vnns verschaffen worden ist, vnns des vnordennlichen pauens vnd ärzhauens bey sannt Elisabet zu Clausn am perg Phunnds gelegen, so bisher wasserhalben das fur vnd fur zuelaufft beschehn, wie das mit ringerer costung furkomen vnd gewenndet werden möchte zuerkhunndigen, vnd aigenntlich zubesichtn, in was weg ordnung furzunemen sey, alsdann e. G. desselben zuberichtn, deselben beuelh wir mit gepurlicher reuerennz emphangen haben 

Vnd fuegen darauf e. G. zuuernemen, das wir vnnd baid zu der grueben sannt Elisabetn verfuegt daselbs eingefarn, allenthalben das wasserhalben die örter vnd lehenschafftn besicht vnd beschaut, auch befunnden, das schwarer grosser costen mues daruber geen vnd sich täglich nun mert vnd grosser wirt aus anchuolgennden vrsachn. 
Dann bis heut her vom gesteng vnndersich bis in die 25 klaffter tief versunngkhn ist vnd täglich tieffer wirt, wann es sinnt yez 13 zug vom gesteng bis zum vnntristen, die all mit dem schuech gehebt werden, erstlich sinnt funnfzig zug aufeinannder an yedlichem zug drei ror vnd souil arbaiter, rait man einem ain wochen 5 f perner, das vnns fur ain grossen vberlohn ansicht, wiewol das mit dem werchen, so sy yez prauchen, nit abzustellen ist, darnach sinnt hinumb in die zech an zwayen ortn neben vnd vnndereinannder 8 zug, auf yedem zwen ror vnd auch souil arbaiter, rait man ainem ain wochen 4 f 6 k, thuen die 13 zug auf ain schicht 31 arbaiter, auf solhem wasserhebn farn sy die drit schicht.

